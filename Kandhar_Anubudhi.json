{
  "title": "கந்தர் அநுபூதி",
  "description": "திருவண்ணாமலையில் அருணகிரிக்காக முருகனை தாலாட்ட அம்மை பார்வதி தேவி கிளி ரூபம் எடுத்து பாடியது கந்தர் அனுபூதி. முருகன் அருணகிரியிடம்!!! அருணகிரியே!!! \"இதை உன் பாடலாக ஏற்றுக் கொண்டு யார்? ஒருவன் பாடுகின்றானோ? அவனுக்கு கர்மாக்கள் தீரும்\" என்பது முருகன் அருணகிரிக்கு கொடுத்த வரம்.",
  "key": "கந்தர்_அநுபூதி",
  "image": "",
  "verses": [
    {
      "index": 0,
      "title": "காப்பு",
      "body": "நெஞ்சக் கன கல்லு நெகிழ்ந்து உருகத்\nதஞ்சத்து அருள் சண்முகனுக்கு இயல்சேர்\nசெஞ்சொற் புனை மாலை சிறந்திடவே\nபஞ்சக்கர ஆனை பதம் பணிவாம்."
    },
    {
      "index": 1,
      "title": "ஆடும் பரிவேல்",
      "body": "ஆடும் பரி, வேல், அணிசேவல் எனப்\nபாடும் பணியே பணியா அருள்வாய்\nதேடும் கயமா முகனைச் செருவில்\nசாடும் தனி யானைச் சகோதரனே."
    },
    {
      "index": 2,
      "title": "உல்லாச நிராகுலம்",
      "body": "உல்லாச, நிராகுல, யோக இதச்\nசல்லாப, விநோதனும் நீ அலையோ?\nஎல்லாம் அற, என்னை இழந்த நலம்\nசொல்லாய், முருகா சுரபூ பதியே."
    },
    {
      "index": 3,
      "title": "ஆறுமுகமான பொருள் எது?",
      "body": "வானோ? புனல் பார் கனல் மாருதமோ?\nஞானோ தயமோ? நவில் நான் மறையோ?\nயானோ? மனமோ? எனை ஆண்ட இடம்\nதானோ? பொருளாவது சண்முகனே."
    },
    {
      "index": 4,
      "title": "மனை மக்கள் எனும் மாயை அகல அருள்வாய்",
      "body": "வளைபட்ட கைம் மாதொடு, மக்கள் எனும்\nதளைபட்டு அழியத் தகுமோ? தகுமோ?\nகிளைபட்டு எழு சூர் உரமும், கிரியும்,\nதொளைபட்டு உருவத் தொடு வேலவனே."
    },
    {
      "index": 5,
      "title": "மாயை அற",
      "body": "மக மாயை களைந்திட வல்ல பிரான்\nமுகம் ஆறும் மொழிந் தொழிந்திலனே\nஅகம் மாடை, மடந்தையர் என்(று) அயரும்\nசகமாயையுள் நின்று தயங்குவதே."
    },
    {
      "index": 6,
      "title": "ஆறுமுகன் அடியாரை ஆட்கொள்வான்",
      "body": "திணியான மனோ சிலை மீது, உனதாள்\nஅணியார், அரவிந்தம் அரும்பு மதோ?\n.. பணியா? .. என, வள்ளி பதம் பணியும்\nதணியா அதிமோக தயா பரனே."
    },
    {
      "index": 7,
      "title": "ஈகையும் தியானமும் நம்மைக் காக்கும்",
      "body": "கெடுவாய் மனனே, கதி கேள், கரவாது\nஇடுவாய், வடிவேல் இறைதாள் நினைவாய்\nசுடுவாய் நெடு வேதனை தூள்படவே\nவிடுவாய் விடுவாய் வினை யாவையுமே."
    },
    {
      "index": 8,
      "title": "மயக்கம் தீர்ப்பான் முருகன்",
      "body": "அமரும் பதி, கேள், அகம் ஆம் எனும் இப்\nபிமரம் கெட மெய்ப் பொருள் பேசியவா\nகுமரன் கிரிராச குமாரி மகன்\nசமரம் பெரு தானவ நாசகனே."
    },
    {
      "index": 9,
      "title": "மங்கையர் மையல் தூரத்தேக",
      "body": "மட்டூர் குழல் மங்கையர் மையல் வலைப்\nபட்டு, ஊசல்படும் பரிசு என்று ஒழிவேன்?\nதட்டு ஊடு அற வேல் சயிலத்து எறியும்\nநிட்டூர நிராகுல, நிர்பயனே."
    },
    {
      "index": 10,
      "title": "காலன் அணுகாமல் காத்திடுவான் கந்தன்",
      "body": "கார் மா மிசை காலன் வரில், கலபத்\nதேர்மா மிசை வந்து, எதிரப் படுவாய்\nதார் மார்ப, வலாரி தலாரி எனும்\nசூர்மா மடியத் தொடுவே லவனே."
    },
    {
      "index": 11,
      "title": "உறவினர் அழப் போகா வகை உபதேசம் பெற்றது",
      "body": "கூகா என என் கிளை கூடி அழப்\nபோகா வகை, மெய்ப்பொருள் பேசியவா\nநாகாசல வேலவ நாலு கவித்\nதியாகா சுரலோக சிகாமணியே."
    },
    {
      "index": 12,
      "title": "சும்மா இரு சொல் அற",
      "body": "செம்மான் மகளைத் திருடும் திருடன்\nபெம்மான் முருகன், பிறவான், இறவான்\n.. சும்மா இரு, சொல் அற .. என்றலுமே\nஅம்மா பொருள் ஒன்றும் அறிந்திலனே."
    },
    {
      "index": 13,
      "title": "முருகனின் அருளைக் கொண்டு மட்டுமே\nஅவனை அறிய முடியும்",
      "body": "முருகன், தனிவேல் முனி, நம் குரு .. என்று\nஅருள் கொண்டு அறியார் அறியும் தரமோ\nஉரு அன்று, அரு அன்று, உளது அன்று, இலது அன்று,\nஇருள் அன்று, ஒளி அன்று என நின்றதுவே."
    },
    {
      "index": 14,
      "title": "மனதிற்கு உபதேசம்",
      "body": "கைவாய் கதிர்வேல் முருகன் கழல்பெற்று\nஉய்வாய், மனனே, ஒழிவாய் ஒழிவாய்\nமெய் வாய் விழி நாசியொடும் செவி ஆம்\nஐவாய் வழி செல்லும் அவாவினையே."
    },
    {
      "index": 15,
      "title": "நாம மகிமை",
      "body": "முருகன், குமரன், குகன், என்று மொழிந்து\nஉருகும் செயல் தந்து, உணர்வு என்று அருள்வாய்\nபொரு புங்கவரும், புவியும் பரவும்\nகுருபுங்கவ, எண் குண பஞ்சரனே."
    },
    {
      "index": 16,
      "title": "பேராசையில் கலங்குவது நியாயமா முருகா?",
      "body": "பேராசை எனும் பிணியில் பிணிபட்டு\nஓரா வினையேன் உழலத் தகுமோ?\nவீரா, முது சூர் பட வேல் எறியும்\nசூரா, சுர லோக துரந்தரனே."
    },
    {
      "index": 17,
      "title": "கற்றதன் பலன் கந்தன் கழலடிக்கு தன்னை அர்ப்பணம் செய்வதே",
      "body": "யாம் ஓதிய கல்வியும், எம் அறிவும்\nதாமே பெற, வேலவர் தந்ததனால்\nபூ மேல் மயல் போய் அறம் மெய்ப் புணர்வீர்\nநாமேல் நடவீர், நடவீர் இனியே."
    },
    {
      "index": 18,
      "title": "துதி மயமான அநுபூதி",
      "body": "உதியா, மரியா, உணரா, மறவா,\nவிதி மால் அறியா விமலன் புதல்வா,\nஅதிகா, அநகா, அபயா, அமரா\nபதி காவல, சூர பயங் கரனே."
    },
    {
      "index": 19,
      "title": "வறுமையை நீக்கி அருள்வாய்",
      "body": "வடிவும் தனமும் மனமும் குணமும்\nகுடியும் குலமும் குடிபோ கியவா\nஅடி அந்தம் இலா அயில் வேல் அரசே\nமிடி என்று ஒரு பாவி வெளிப்படினே."
    },
    {
      "index": 20,
      "title": "உபதேசம் பெற்றதை வியத்தல்",
      "body": "அரிதாகிய மெய்ப் பொருளுக்கு அடியேன்\nஉரிதா உபதேசம் உணர்த்தியவா\nவிரிதாரண, விக்ரம வேள், இமையோர்\nபுரிதாரக, நாக புரந்தரனே."
    },
    {
      "index": 21,
      "title": "திருவடி தீட்சை அருள்வாய்",
      "body": "கருதா மறவா நெறிகாண, எனக்கு\nஇருதாள் வனசம் தர என்று இசைவாய்\nவரதா, முருகா, மயில் வாகனனே\nவிரதா, சுர சூர விபாடணனே."
    },
    {
      "index": 22,
      "title": "தன் தவப் பேற்றை எண்ணி அதிசயித்தல்",
      "body": "காளைக் குமரேசன் எனக் கருதித்\nதாளைப் பணியத் தவம் எய்தியவா\nபாளைக் குழல் வள்ளி பதம் பணியும்\nவேளைச் சுர பூபதி, மேருவையே."
    },
    {
      "index": 23,
      "title": "அடியைக் குறியாது",
      "body": "அடியைக் குறியாது அறியா மையினால்\nமுடியக் கெடவோ? முறையோ? முறையோ?\nவடி விக்ரம வேல் மகிபா, குறமின்\nகொடியைப் புணரும் குண பூதரனே."
    },
    {
      "index": 24,
      "title": "மங்கையர் மோகம் கெட, திருவருள் கூட",
      "body": "கூர்வேல் விழி மங்கையர் கொங்கையிலே\nசேர்வேன், அருள் சேரவும் எண்ணுமதோ\nசூர் வேரொடு குன்று தொளைத்த நெடும்\nபோர் வேல, புரந்தர பூபதியே."
    },
    {
      "index": 25,
      "title": "வினை மிகுந்த வாழ்வை நீக்கு முருகா",
      "body": "மெய்யே என வெவ்வினை வாழ்வை உகந்து\nஐயோ, அடியேன் அலையத் தகுமோ?\nகையோ, அயிலோ, கழலோ முழுதும்\nசெய்யோய், மயில் ஏறிய சேவகனே."
    },
    {
      "index": 26,
      "title": "திரு அருள் பெற",
      "body": "ஆதாரம் இலேன், அருளைப் பெறவே\nநீதான் ஒரு சற்றும் நினைந்திலையே\nவேதாகம ஞான விநோத, மன\nஅதீதா சுரலோக சிகாமணியே."
    },
    {
      "index": 27,
      "title": "வினையால் வருவது பிறவி",
      "body": "மின்னே நிகர் வாழ்வை விரும்பிய யான்\nஎன்னே விதியின் பயன் இங்கு இதுவோ?\nபொன்னே, மணியே, பொருளே, அருளே,\nமன்னே, மயில் ஏறிய வானவனே."
    },
    {
      "index": 28,
      "title": "நீயும் நானுமாய் இருந்த நிலை",
      "body": "ஆனா அமுதே, அயில் வேல் அரசே,\nஞானாகரனே, நவிலத் தகுமோ?\nயான் ஆகிய என்னை விழுங்கி, வெறும்\nதானாய் நிலை நின்றது தற்பரமே."
    },
    {
      "index": 29,
      "title": "அறியாமையை பொறுத்தருள் முருகா",
      "body": "இல்லே எனும் மாயையில் இட்டனை நீ\nபொல்லேன் அறியாமை பொறுத்திலையே\nமல்லேபுரி பன்னிரு வாகுவில் என்\nசொல்லே புனையும் சுடர் வேலவனே."
    },
    {
      "index": 30,
      "title": "உணர்த்திய ஞானம் சொல்லொணானது",
      "body": "செவ்வான் உருவில் திகழ் வேலவன், அன்று\nஒவ்வாதது என உணர்வித் ததுதான்\nஅவ்வாறு அறிவார் அறிகின்றது அலால்\nஎவ்வாறு ஒருவர்க்கு இசைவிப்பதுவே."
    },
    {
      "index": 31,
      "title": "ஜெகமாயையில் இட்டனையே .. நீ வாழ்க",
      "body": "பாழ்வாழ்வு எனும் இப் படுமாயையிலே\nவீழ்வாய் என என்னை விதித்தனையே\nதாழ்வானவை செய்தன தாம் உளவோ?\nவாழ்வாய் இனி நீ மயில் வாகனனே."
    },
    {
      "index": 32,
      "title": "கலை ஞானம் வேண்டாம்",
      "body": "கலையே பதறிக், கதறித் தலையூடு\nஅலையே படுமாறு, அதுவாய் விடவோ?\nகொலையே புரி வேடர் குலப் பிடிதோய்\nமலையே, மலை கூறிடு வாகையனே."
    },
    {
      "index": 33,
      "title": "பந்தத்தின்று எனைக் காவாய்",
      "body": "சிந்தாகுல இல்லொடு செல்வம் எனும்\nவிந்தாடவி என்று விடப் பெறுவேன்\nமந்தாகினி தந்த வரோதயனே\nகந்தா, முருகா, கருணாகரனே."
    },
    {
      "index": 34,
      "title": "தீநெறியினின்று எனைக் காவாய்",
      "body": "சிங்கார மடந்தையர் தீநெறி போய்\nமங்காமல் எனக்கு வரம் தருவாய்\nசங்க்ராம சிகாவல, சண்முகனே\nகங்காநதி பால, க்ருபாகரனே."
    },
    {
      "index": 35,
      "title": "நற் கதி காண அருள்வாய்",
      "body": "விதிகாணும் உடம்பை விடா வினையேன்\nகதிகாண மலர்க் கழல் என்று அருள்வாய்?\nமதி வாள்நுதல் வள்ளியை அல்லது பின்\nதுதியா விரதா, சுர பூபதியே."
    },
    {
      "index": 36,
      "title": "சிவபெருமானுக்கு உபதேசித்த பொருள் எது?",
      "body": "நாதா, குமரா நம என்று அரனார்\nஓதாய் என ஓதியது எப்பொருள் தான்?\nவேதா முதல் விண்ணவர் சூடும் மலர்ப்\nபாதா குறமின் பத சேகரனே."
    },
    {
      "index": 37,
      "title": "உன் தொண்டனாகும்படி அருள்வாய்",
      "body": "கிரிவாய் விடு விக்ரம வேல் இறையோன்\nபரிவாரம் எனும் பதம் மேவலையே\nபுரிவாய் மனனே பொறையாம் அறிவால்\nஅரிவாய் அடியோடும் அகந்தையையே."
    },
    {
      "index": 38,
      "title": "என்னையும் ஆண்ட கருணை",
      "body": "ஆதாளியை, ஒன்று அறியேனை அறத்\nதீது ஆளியை ஆண்டது செப்புமதோ\nகூதாள கிராத குலிக்கு இறைவா\nவேதாள கணம் புகழ் வேலவனே."
    },
    {
      "index": 39,
      "title": "பிறப்பையும் ஆசையையும் நீக்கு முருகா",
      "body": "மாஏழ் சனனம் கெட மாயைவிடா\nமூஏடணை என்று முடிந்திடுமோ\nகோவே, குறமின் கொடிதோள் புணரும்\nதேவே சிவ சங்கர தேசிகனே."
    },
    {
      "index": 40,
      "title": "வேல் மறாவதிருப்பதே நமது வேலை",
      "body": "வினை ஓட விடும் கதிர் வேல் மறவேன்\nமனையோடு தியங்கி மயங்கிடவோ?\nசுனையோடு, அருவித் துறையோடு, பசுந்\nதினையோடு, இதணோடு திரிந்தவனே."
    },
    {
      "index": 41,
      "title": "காலனிடத்திலிருந்து எனைக் காப்பாற்று",
      "body": "சாகாது, எனையே சரணங் களிலே\nகா கா, நமனார் கலகம் செயும் நாள்\nவாகா, முருகா, மயில் வாகனனே\nயோகா, சிவ ஞான உபதேசிகனே."
    },
    {
      "index": 42,
      "title": "எவ்வேளையும் செவ்வேளையே நினை",
      "body": "குறியைக் குறியாது குறித்து அறியும்\nநெறியைத் தனிவேலை நிகழ்த்திடலும்\nசெறிவு அற்று, உலகோடு உரை சிந்தையும் அற்று\nஅறிவு அற்று, அறியாமையும் அற்றதுவே."
    },
    {
      "index": 43,
      "title": "சொல்லற எனும் ஆனந்த மெளனம்",
      "body": "தூசா மணியும் துகிலும் புனைவாள்\nநேசா முருகா நினது அன்பு அருளால்\nஆசா நிகளம் துகளாயின பின்\nபேசா அநுபூதி பிறந்ததுவே."
    },
    {
      "index": 44,
      "title": "முருகன் திருவடி தந்தான்",
      "body": "சாடும் தனிவேல் முருகன் சரணம்\nசூடும் படி தந்தது சொல்லு மதோ?\nவீடும், சுரர் மாமுடி, வேதமும், வெம்\nகாடும், புனமும் கமழும் கழலே."
    },
    {
      "index": 45,
      "title": "மெய் பொருளே, உன் நிலையை உணர்த்து",
      "body": "கரவாகிய கல்வி உளார் கடை சென்று\nஇரவா வகை மெய்ப் பொருள் ஈகுவையோ?\nகுரவா, குமரா, குலிசாயுத, குஞ்\nசரவா, சிவயோக தயாபரனே."
    },
    {
      "index": 46,
      "title": "மாதா பிதாவும் இனி நீயே .. மனக் கவலை தீராய்",
      "body": "எம் தாயும் எனக்கு அருள் தந்தையும் நீ\nசிந்தாகுலம் ஆனவை தீர்த்து எனையாள்\nகந்தா, கதிர் வேலவனே, உமையாள்\nமைந்தா, குமரா, மறை நாயகனே."
    },
    {
      "index": 47,
      "title": "மேலான தவ நிலை அருள்வாய், காவலனே",
      "body": "ஆறு ஆறையும் நீத்து அதன் மேல் நிலையைப்\nபேறா அடியேன், பெறுமாறு உளதோ?\nசீறாவரு சூர் சிதைவித்து, இமையோர்\nகூறா உலகம் குளிர்வித்தவனே."
    },
    {
      "index": 48,
      "title": "மேலான தவ நிலை அருள்வாய், காவலனே",
      "body": "அறிவு ஒன்று அற நின்று, அறிவார் அறிவில்\nபிறிவு ஒன்று அற நின்ற, பிரான் அலையோ?\nசெறிவு ஒன்று அற வந்து, இருளே சிதைய\nவெறி வென்றவரோடு உறும் வேலவனே."
    },
    {
      "index": 49,
      "title": "இனிமை தரும் தனிமை .. விளக்க முடியுமா?",
      "body": "தன்னந் தனி நின்றது, தான் அறிய\nஇன்னம் ஒருவர்க்கு இசைவிப் பதுவோ?\nமின்னும் கதிர் வேல் விகிர்தா, நினைவார்\nகின்னம் களையும் க்ருபை சூழ் சுடரே."
    },
    {
      "index": 50,
      "title": "முருகன் அருளால் முக்தி பெற்றேன்",
      "body": "மதிகெட்டு அறவாடி, மயங்கி, அறக்\nகதிகெட்டு, அவமே கெடவோ கடவேன்?\nநதி புத்திர, ஞான சுகாதிப, அத்\nதிதி புத்திரர் வீறு அடு சேவகனே."
    },
    {
      "index": 51,
      "title": "குருவாக வந்து அருளினான் கந்தன்",
      "body": "உருவாய் அருவாய், உளதாய் இலதாய்\nமருவாய் மலராய், மணியாய் ஒளியாய்க்\nகருவாய் உயிராய்க், கதியாய் விதியாய்க்\nகுருவாய் வருவாய், அருள்வாய் குகனே."
    }
  ]
}


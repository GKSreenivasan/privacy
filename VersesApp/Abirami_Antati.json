{
  "title": "அபிராமி அந்தாதி",
  "description": "அபிராமி பட்டரால் இயற்றப்பட்டது.",
  "key": "அபிராமி_அந்தாதி",
  "image": "",
  "verses": [
    {
      "index": 0,
      "title": "கணபதி காப்பு",
      "body": "தாரமர் கொன்றையும் சண்பகமாலையும் சாத்தும் தில்லை\nஊரர்தம் பாகத்து உமைமைந்தனே! உலகேழும் பெற்ற\nசீர்அபிராமி அந்தாதி எப்போதும் என் சிந்தையுள்ளே\nகாரமர் மேனிக் கணபதியே! நிற்கக் கட்டுரையே."
    },
    {
      "index": 1,
      "title": "ஞானமும் நல்வித்தையும் பெற",
      "body": "உதிக்கின்ற செங்கதிர், உச்சித்திலகம், உணர்வுடையோர்\nமதிக்கின்ற மாணிக்கம், மாதுளம் போது, மலர்க்கமலை\nதுதிக்கின்ற மின்கொடி, மென்கடிக்குங்கும தோயமென்ன\nவிதிக்கின்ற மேனி அபிராமி என்தன் விழித்துணையே."
    },
    {
      "index": 2,
      "title": "பிரிந்தவர் ஒன்று சேர",
      "body": "துணையும் தொழும் தெய்வமும், பெற்றதாயும் சுருதிகளின்\nபணையும், கொழுந்தும் பதி கொண்டவேரும் பனிமலர்பூங்\nகணையும், கருப்புச்சிலையும், மென்பாசாங்குசமும், கையில்\nஅணையும் திரிபுர சுந்தரி ஆவது அறிந்தனமே."
    },
    {
      "index": 3,
      "title": "குடும்பக் கவலையிலிருந்து விடுபட",
      "body": "அறிந்தேன் எவரும் அறியா மறையை, அறிந்துகொண்டு\nசெறிந்தேன் உனது திருவடிக்கே, திருவே! வெருவிப்\nபிறந்தேன் நின்அன்பர் பெருமைஎண்ணாதகரும நெஞ்சால்\nமறிந்தே விழும் நரகுக்கு உறவாய மனிதரையே."
    },
    {
      "index": 4,
      "title": "உயர் பதவிகளை அடைய",
      "body": "மனிதரும் தேவரும் மாயா முனிவரும் வந்து சென்னி\nகுனிதரும் சேவடிக் கோமளமே! கொன்றைவார்சடைமேல்\nபனிதரும் திங்களும், பாம்பும், பகீரதியும் படைத்த\nபுனிதரும் நீயும் என்புந்தி எந்நாளும் பொருந்துகவே."
    },
    {
      "index": 5,
      "title": "மனக்கவலை தீர",
      "body": "பொருந்திய முப்புரை! செப்புரை செய்யும் புணர்முலையால்\nவருந்திய வஞ்சி மருங்குல் மனோன்மணி! வார்சடையோன்\nஅருந்திய நஞ்சு அமுதாக்கிய அம்பிகை! அம்புயமேல்\nதிருந்திய சுந்தரி அந்தரி பாதம்என் சென்னியதே."
    },
    {
      "index": 6,
      "title": "மந்திர சித்தி பெற",
      "body": "சென்னியது உன்பொன் திருவடித் தாமரை; சிந்தையுள்ளே\nமன்னியது உன் திருமந்திரம்; சிந்துர வண்ணப்பெண்ணே!\nமுன்னிய நின் அடியாருடன் கூடி முறைமுறையே\nபன்னியது என்றும் உன்தன் பரமாகம பத்ததியே."
    },
    {
      "index": 7,
      "title": "மலையென வரும் துன்பம் பனியென நீங்க",
      "body": "ததியுறு மத்திற் சுழலும் என்ஆவி தளர்விலதோர்\nகதியுறு வண்ணம் கருது கண்டாய்; கமலாலயனும்,\nமதியுறு வேணி மகிழ்நனும், மாலும் வணங்கிஎன்றும்\nதுதியுறு சேவடியாய்! சிந்துரானன சுந்தரியே."
    },
    {
      "index": 8,
      "title": "பற்றுகள் நீங்கி பக்தி பெருகிட",
      "body": "சுந்தரி! எந்தை துணைவி! என் பாசத் தொடரையெல்லாம்\nவந்தரி; சிந்துர வண்ணத்தினாள் மகிடன் தலைமேல்\nஅந்தரி; நீலி; அழியாத கன்னிகை; ஆரணத்தோன்\nகந்தரி; கைத்தலத்தாள் மலர்த்தாள் என் கருத்தனவே."
    },
    {
      "index": 9,
      "title": "அனைத்தும் வசமாக",
      "body": "கருத்தன, எந்தைதன் கண்ணன, வண்ணக் கனகவெற்பிற்\nபெருத்தன, பால்அழும் பிள்ளைக்கு நல்கின, பேரருள்கூர்\nதிருத்தன பாரமும் ஆரமும், செங்கைச் சிலையும், அம்பும்\nமுருத்தன மூரலும், நீயும், அம்மே! வந்துஎன் முன்நிற்கவே."
    },
    {
      "index": 10,
      "title": "மோட்ச சாதனம் பெற",
      "body": "நின்றும், இருந்தும், கிடந்தும், நடந்தும் நினைப்பதுஉன்னை;\nஎன்றும் வணங்குவது உன்மலர்த் தாள்; எழுதாமறையின்\nஒன்றும் அரும்பொருளே! அருளே! உமையே இமயத்து\nஅன்றும் பிறந்தவளே! அழியா முத்தி ஆனந்தமே!"
    },{
      "index": 11,
      "title": "இல்வாழ்க்கையில் இன்பம் பெற",
      "body": "ஆனந்தமாய் என் அறிவாய், நிறைந்த அமுதமுமாய்,\nவானந்த மான வடிவுடையாள், மறை நான்கினுக்கும்\nதானந்தமான சரணார விந்தம் தவளநிறக்\nகானந்தம் ஆடரங்காம் எம்பிரான் முடிக் கண்ணியதே."
    },
    {
      "index": 12,
      "title": "நெஞ்சம் தியானத்தில் நிலைபெற",
      "body": "கண்ணியது உன்புகழ் கற்பது உன்; நாமம் கசிந்து பத்தி\nபண்ணியது உன் இருபாதாம் புயத்தில்; பகல் இரவா\nநண்ணியது உன்னை நயந்தோர் அவையத்து; நான் முன்செய்த\nபுண்ணியம் ஏதுஎன் அம்மே புவி ஏழையும் பூத்தவளே."
    },
    {
      "index": 13,
      "title": "வைராக்கிய நிலை எய்த",
      "body": "பூத்தவளே புவனம் பதினான்கையும்; பூத்தவண்ணம்\nகாத்தவளே பின் கரந்தவளே! கறைக் கண்டனுக்கு\nமூத்தவளே! என்றும் மூவா முகுந்தற்கு இளையவளே!\nமாத்தவளே உன்னை அன்றி மற்றோர் தெய்வம் வந்திப்பதே!"
    },
    {
      "index": 14,
      "title": "தலைமை பெற",
      "body": "வந்திப்பவர் உன்னை வானவர், தானவர், ஆனவர்கள்;\nசிந்திப்பவர் நல் திசைமுகர் நாரணர் சிந்தையுள்ளே;\nபந்திப்பவர் அழியாப் பரமானந்தர்; பாரில் உன்னைச்\nசந்திப்பவர்க்கு எளிதாம் எம்பிராட்டி நின் தண்ணளியே."
    },
    {
      "index": 15,
      "title": "பெருஞ்செல்வமும் பேரின்பமும் பெற",
      "body": "தண்ணளிக் கென்று முன்னே பல கோடி தவங்கள் செய்வார்\nமண்ணளிக்கும் செல்வமோ பெறுவார்? மதி வானவர் தம்\nவிண்ணளிக்கும் செல்வமும் அழியா முத்தி வீடுமன்றோ?\nபண்ணளிக்கும் சொற் பரிமள யாமளைப் பைங்கிளியே."
    },
    {
      "index": 16,
      "title": "முக்காலமும் உணரும் திறன் உண்டாக",
      "body": "கிளியே! கிளைஞர் மனத்தே கிடந்து, கிளர்ந்தொளிரும்\nஒளியே! ஒளிரும் ஒளிக்கிடமே எண்ணில் ஒன்றுமில்லா\nவெளியே! வெளிமுதற் பூதங்களாகி விரிந்த அம்மே!\nஅளியேன் அறிவளவிற்கு அளவானது அதிசயமே."
    },
    {
      "index": 17,
      "title": "நல்ல வரன் அமைய",
      "body": "அதிசயமான வடிவுடையாள், அரவிந்தமெல்லாம்\nதுதிசய ஆனன சுந்தரவல்லி, துணை இரதி\nபதிசயமானது அபசயமாக முன் பார்த்தவர்தம்\nமதிசயமாக வன்றோ வாமபாகத்தை வவ்வியதே."
    },
    {
      "index": 18,
      "title": "மரண பயம் நீங்க",
      "body": "வவ்விய பாகத்திறைவரும், நீயும் மகிழ்ந்திருக்கும்\nசெவ்வியும், உங்கள் திருமணக் கோலமும் சிந்தையுள்ளே\nஅவ்வியம் தீர்த்தென்னை ஆண்ட பொற்பாதமும் ஆகிவந்து\nவெவ்விய காலன் என் மேல்வரும் போது வெளிநிற்கவே."
    },
    {
      "index": 19,
      "title": "பேரின்ப நிலையடைய",
      "body": "வெளிநின்ற நின் திருமேனியைப் பார்த்தென் விழியும் நெஞ்சும்,\nகளிநின்ற வெள்ளம் கரை கண்டதில்லை; கருத்தினுள்ளே\nதெளிநின்ற ஞானம் திகழ்கின்றதென்ன திருவுளமோ?\nஒளிநின்ற கோணங்கள் ஒன்பதும் மேவி உறைபவளே."
    },
    {
      "index": 20,
      "title": "வீடு வாசல் முதலிய செல்வங்கள் உண்டாக",
      "body": "உறைகின்ற நின் திருக்கோயில்நின் கேள்வர் ஒருபக்கமோ?\nஅறைகின்ற நான்மறையின் அடியோ? முடியோ? அமுதம்\nநிறைகின்ற வெண்திங்களோ? கஞ்சமோ? எந்தன் நெஞ்சகமோ?\nமறைகின்ற வாரிதியோ? பூரணாசல மங்கலையே."
    },{
      "index": 21,
      "title": "அம்பிகையை வழிபடாமல் இருந்த பாவம் தொலைய",
      "body": "மங்கலை! செங்கல சம்முலையாள்! மலையாள்! வருணச்\nசங்கலை செங்கைச்! சகல கலாமயில்! தாவுகங்கை\nபொங்கலை தங்கும் புரிசடையோன் புடையாள்! உடையாள்!\nபிங்கலை! நீலி! செய்யாள்! வெளியாள்! பசும்பெண் கொடியே."
    },
    {
      "index": 22,
      "title": "இனிப் பிறவா நெறி அடைய",
      "body": "கொடியே! இளவஞ்சிக் கொம்பே எனக்குவம்பே பழுத்த\nபடியே! மறையின் பரிமளமே! பனிமால் இமயப்\nபிடியே! பிரமன் முதலாய தேவரைப் பெற்ற அம்மே!\nஅடியேன் இறந்து இங்கு இனிப்பிறவாமல் வந்துஆண்டு கொள்ளே."
    },
    {
      "index": 23,
      "title": "எப்போதும் மகிழ்ச்சியாய் இருக்க",
      "body": "கொள்ளேன் மனத்தில் நின் கோலம் அல்லாது; அன்பர் கூட்டந் தன்னை\nவிள்ளேன்; பரசமயம் விரும்பேன்; வியன் மூவுலகுக்கு\nஉள்ளே, அனைத்தினுக்கும் புறம்பே உள்ளத்தே விளைந்த\nகள்ளே! களிக்கும் களியே அளிய என் கண்மணியே."
    },
    {
      "index": 24,
      "title": "நோய்கள் விலக",
      "body": "மணியே! மணியின் ஒளியே! ஒளிரும் மணிபுனைந்த\nஅணியே! அணியும் அணிக்கழகே! அணுகாதவர்க்குப்\nபிணியே! பிணிக்கு மருந்தே! அமரர் பெருவிருந்தே!\nபணியேன் ஒருவரை நின் பத்மபாதம் பணிந்தபின்னே."
    },
    {
      "index": 25,
      "title": "நினைத்த காரியம் நிறைவேற",
      "body": "பின்னே திரிந்து உன் அடியாரைப் பேணிப் பிறப்பறுக்க\nமுன்னே தவங்கள் முயன்று கொண்டேன்; முதல் மூவருக்கும்\nஅன்னே! உலகுக்கு அபிராமி என்னும் அருமருந்தே!\nஎன்னே! இனி உன்னையான் மறவாமல் நின்று ஏத்துவனே."
    },
    {
      "index": 26,
      "title": "சொல்வாக்கும் செல்வாக்கும் பெருக",
      "body": "ஏத்தும் அடியவர் ஈரேழுலகினையும் படைத்தும்,\nகாத்தும், அழித்தும் திரிபவராம்; கமழ் பூங்கடம்பு\nசாத்தும் குழல் அணங்கே! மணம் நாறும் நின்தாள் இணைக்கு என்\nநாத்தங்கு புன்மொழி ஏறியவாறு நகையுடத்தே."
    },
    {
      "index": 27,
      "title": "மனநோய் அகல",
      "body": "உடைத்தனை வஞ்சப் பிறவியை; உள்ளம் உருகும் அன்பு\nபடைத்தனை; பத்ம பதயுகம் சூடும் பணி எனக்கே\nஅடைத்தனை; நெஞ்சத்து அழுக்கை எல்லாம் நின் அருட்புனலால்\nதுடைத்தனை; சுந்தரி! நின்னருள் ஏதென்று சொல்லுவதே."
    },
    {
      "index": 28,
      "title": "இம்மை மறுமை இன்பங்கள் அடைய",
      "body": "சொல்லும் பொருளும் என நடமாடும் துணைவருடன்\nபுல்லும் பரிமளப் பூங்கொடியே நின் புதுமலர்த்தாள்\nஅல்லும் பகலும் தொழும்அவர்க்கே அழியா அரசும்\nசெல்லும் தவநெறியும் சிவலோகமும் சித்திக்குமே."
    },
    {
      "index": 29,
      "title": "அணிமாதி அஷ்ட சித்திகளைப் பெற",
      "body": "சித்தியும், சித்தி தரும் தெய்வமும் ஆகித் திகழும் பரா\nசத்தியும், சத்தி தழைக்கும் சிவமும் தவம் முயல்வார்\nமுத்தியும், முத்திக்கு வித்தும், வித்தாகி முளைத்தெழுந்த\nபுத்தியும், புத்தியின் உள்ளே புரக்கும் புரத்தையன்றே."
    },
    {
      "index": 30,
      "title": "அடுத்தடுத்து வரும் துன்பங்கள் நீங்க",
      "body": "அன்றே தடுத்து! என்னை ஆண்டுகொண்டாய்; கொண்டது அல்லவென்கை\nநன்றே உனக்கு இனிநான் என்செயினும், நடுக்கடலுள்\nசென்றே வீழினும் கரையேற்றுகை நின் திருவுளமே;\nஒன்றே! பலஉருவே! அருவே! என் உமையவளே!"
    },{
      "index": 31,
      "title": "மறுமையில் இன்பம் உண்டாக",
      "body": "உமையும், உமையொரு பாகனும் ஏக உருவில் வந்துஇங்கு\nஎமையும் தமக்கு அன்பு செய்ய வைத்தார்; இனி எண்ணுதற்குச்\nசமயங்களும் இல்லை; ஈன்றெடுப்பாள் ஒரு தாயும் இல்லை;\nஅமையும் அமையுறு தோளியர் மேல்வைத்த ஆசையுமே."
    },
    {
      "index": 32,
      "title": "அகால மரணமும் துர்மரணமும் வராமலிருக்க",
      "body": "ஆசைக்கடலில் அகப்பட்டு அருளற்ற அந்தகன் கைப்\nபாசத்தில் அல்லலற்பட இருந்தேனை, நின் பாதம் என்னும்\nவாசக்கமலம் தலைமேல் வலியவைத்து ஆண்டுகொண்ட\nநேசத்தை என் சொல்லுவேன்? ஈசர்பாகத்து நேரிழையே!"
    },
    {
      "index": 33,
      "title": "இறக்கும் நிலையிலும் அம்பிகை நினைவோடு இருக்க",
      "body": "இழைக்கும் வினைவழியே அடும் காலன் எனைநடுங்க\nஅழைக்கும் பொழுதுவந்து அஞ்சல் என்பாய்; அத்தர் சித்தமெல்லாம்\nகுழைக்கும் களபக் குவிமுலை யாமளைக் கோமளமே!\nஉழைக்கும் பொழுது உன்னையே அன்னையே என்பன் ஓடிவந்தே."
    },
    {
      "index": 34,
      "title": "சிறந்த நன்செய் நிலங்கள் கிடைக்க",
      "body": "வந்தே சரணம் புகும் அடியாருக்கு வானுலகம்\nதந்தே பரிவொடு தான்போய் இருக்கும் சதுர்முகமும்\nபைந்தேன் அலங்கற் பருமணி ஆகமும் பாகமும் பொன்\nசெந்தேன் மலரும் அலர்கதிர் ஞாயிறும் திங்களுமே."
    },
    {
      "index": 35,
      "title": "திருமணம் நிறைவேற",
      "body": "திங்கட் பகவின் மணம்நாறும் சீறடி சென்னிவைக்க\nஎங்கட்கு ஒருதவம் எய்தியவா! எண்ணிறந்த விண்ணோர்\nதங்கட்கும் இந்தத் தவம் எய்துமோ? தரங்கக் கடலுள்\nவெங்கட் பணியணைமேல் துயில்கூரும் விழுப்பொருளே."
    },
    {
      "index": 36,
      "title": "பழைய வினைகள் வலிமை பெற",
      "body": "பொருளே! பொருள் முடிக்கும் போகமே! அரும்போகம் செய்யும்\nமருளே! மருளில் வரும்தெருளே என் மனத்து வஞ்சத்து\nஇருளேதும் இன்றி ஒளிவெளியாகி இருக்கும் உன்றன்\nஅருளேது அறிகின்றிலேன் அம்புயாதனத்து அம்பிகையே!"
    },
    {
      "index": 37,
      "title": "நவமணிகளைப் பெற",
      "body": "கைக்கே அணிவது கன்னலும் பூவும்; கமலம் அன்ன\nமெய்க்கே அணிவது வெண்முத்து மாலை; விடஅரவின்\nபைக்கே அணிவது பண்மணிக் கோவையும் பட்டும், எட்டுத்\nதிக்கே அணியும் திருவுடையான் இடம் சேர்பவளே!"
    },
    {
      "index": 38,
      "title": "வேண்டியதை வேண்டியவாறு அடைய",
      "body": "பவளக் கொடியில் பழுத்த செவ்வாயும், பனிமுறுவல்\nதவளத் திருநகையும் துணையா எங்கள் சங்கரனைத்\nதுவளப் பொருது துடியிடை சாய்க்கும் துணை முலையாள்\nஅவளைப் பணிமின் கண்டீர் அமராவதி ஆளுகைக்கே."
    },
    {
      "index": 39,
      "title": "கருவிகளைக் கையாளும் வலிமை பெற",
      "body": "ஆளுகைக்கு உன்தன் அடித்தாமரைகள் உண்டு; அந்தகன்பால்\nமீளுகைக்கு உன்தன் விழியின் கடையுண்டு; மேல் இவற்றின்\nமூளுகைக்கு என்குறை; நின்குறையே அன்று; முப்புரங்கள்\nமாளுகைக்கு அம்பு தொடுத்த வில்லான் பங்கில் வாள்நுதலே!"
    },
    {
      "index": 40,
      "title": "பூர்வ புண்ணியம் பலன்தர",
      "body": "வாணுதல் கண்ணியை, விண்ணவர் யாவரும் வந்திறைஞ்சிப்\nபேணுதற்கு எண்ணிய எம்பெருமாட்டியைப் பேதைநெஞ்சில்\nகாணுதற்கு அண்ணியள் அல்லாத கன்னியைக் காணும் அன்பு\nபூணுதற்கு எண்ணிய எண்ணமன்றோ முன்செய் புண்ணியமே."
    },{
      "index": 41,
      "title": "நல்லடியார் நட்புப் பெற",
      "body": "புண்ணியம் செய்தனமே மனமே! புதுப்பூங்குவளைக்\nகண்ணியும், செய்ய கணவரும் கூடிநம் காரணத்தால்\nநண்ணி இங்கேவந்து தம் அடியார்கள் நடுவிருக்கப்\nபண்ணி நம் சென்னியின் மேல் பத்மபாதம் பதித்திடவே."
    },
    {
      "index": 42,
      "title": "உலகினை வசப்படுத்த",
      "body": "இடங்கொண்டு விம்மி, இணைகொண்டு இறுகி, இளகி, முத்து\nவடங்கொண்ட கொங்கை மலைகொண்டு, இறைவர் வலிய நெஞ்சை\nநடங்கொண்ட கொள்கை நலங்கொண்ட நாயகி நல்லரவின்\nபடங்கொண்ட அல்குல் பனிமொழி வேதப் பரிபுரையே."
    },
    {
      "index": 43,
      "title": "தீமைகள் ஒழிய",
      "body": "பரிபுரச் சீறடிப்! பாசாங்குசை! பஞ்சபாணி! இன்சொல்\nதிரிபுர சுந்தரி சிந்துர மேனியள் தீமைநெஞ்சில்\nபுரிபுர வஞ்சரை அஞ்சக் குனிபொருப்புச் சிலைக்கை\nஎரிபுரை மேனி இறைவர் செம்பாகத்து இருந்தவளே."
    },
    {
      "index": 44,
      "title": "பேதபுத்தி நீங்க",
      "body": "தவளே! இவள் எங்கள் சங்கரனார் மனைமங்கலமாம்\nஅவளே, அவர்தமக்கு அன்னையும் ஆயினள்; ஆகையினால்\nஇவளே, கடவுளர் யாவர்க்கும் மேலை இறைவியுமாம்\nதுவளேன், இனியொரு தெய்வமுண்டாக மெய்த்தொண்டு செய்தே."
    },
    {
      "index": 45,
      "title": "உலகோர் பழியிலிருந்து விடுபட",
      "body": "தொண்டு செய்யாது நின் பாதம் தொழாது, துணிந்திச்சையே\nபண்டு செய்தார் உளரோ? இலரோ? அப்பரிசு அடியேன்\nகண்டு செய்தால் அது கைதவமோ? அன்றிச் செய்தவமோ?\nமிண்டு செய்தாலும் பொறுக்கை நன்றே; பின் வெறுக்கை அன்றே."
    },
    {
      "index": 46,
      "title": "நல்நடத்தையோடு வாழ",
      "body": "வெறுக்கும் தகைமைகள் செய்யினும் தம்மடியாரை மிக்கோர்\nபொறுக்கும் தகைமை புதியதன்றே; புதுநஞ்சை உண்டு\nகறுக்கும் திருமிடற்றான் இடப்பாகம் கலந்த பொன்னே!\nமறுக்கும் தகைமைகள் செய்யினும், யான் உன்னை வாழ்த்துவேனே!"
    },
    {
      "index": 47,
      "title": "யோகநிலை அடைய",
      "body": "வாழும்படியொன்று கண்டு கொண்டேன்; மனத்தே ஒருவர்\nவீழும்படியன்று, விள்ளும்படியன்று, வேலைநிலம்\nஏழும் பருவரை எட்டும் எட்டாமல் இரவுபகல்\nசூழும் சுடர்க்கு நடுவே கிடந்து சுடர்கின்றதே."
    },
    {
      "index": 48,
      "title": "உடல் பற்று நீங்க",
      "body": "சுடரும் கலைமதி துன்றும் சடைமுடிக் குன்றில் ஒன்றிப்\nபடரும் பரிமளப் பச்சைக் கொடியைப் பதித்து நெஞ்சில்\nஇடரும் தவிர்த்து இமைப்போதிருப்பார் பின்னும் எய்துவரோ;\nகுடரும் கொழுவும் குருதியும் தோயும் குரம்பையிலே."
    },
    {
      "index": 49,
      "title": "மரணத் துன்பம் இல்லாதிருக்க",
      "body": "குரம்பை அடுத்துக் குடிபுக்க ஆவி வெங்கூற்றுக்கிட்ட\nவரம்பை அடுத்து மறுகும் அப்போது வளைக்கை அமைத்து\nஅரம்பையடுத்த அரிவையர் சூழவந்து அஞ்சல் என்பாய்;\nநரம்பை அடுத்த இசைவடிவாய் நின்ற நாயகியே."
    },
    {
      "index": 50,
      "title": "அம்பிகையை நேரில் காண",
      "body": "நாயகி; நான்முகி; நாராயணி; கை நளின பஞ்ச\nசாயகி; சாம்பவி; சங்கரி; சாமளை; சாதிநச்சு\nவாயகி; மாலினி; வாராகி; சூலினி; மாதங்கி என்று\nஆயகியாதி உடையாள் சரணம் அரண் நமக்கே."
    },{
      "index": 51,
      "title": "மோகம் நீங்க",
      "body": "அரணம் பொருள் என்று அருள் ஒன்றிலாத அசுரர்தங்கள்\nமுரண்அன்று அழிய முனிந்த பெம்மானும், முகுந்தனுமே\nசரணம் சரணம் எனநின்ற நாயகிதன் அடியார்\nமரணம், பிறவி இரண்டும் எய்தார் இந்த வையகத்தே."
    },
    {
      "index": 52,
      "title": "இம்மையில் பெருஞ்செல்வம் அடைய",
      "body": "வையம், துரகம், மதகரி, மாமகுடம், சிவிகை\nபெய்யும் கனகம், பெருவிலை ஆரம், பிறைமுடித்த\nஐயன் திருமனையாள் அடித்தாமரைக்கு, அன்புமுன்பு\nசெய்யும் தவமுடையார்க்கு உளவாகிய சின்னங்களே."
    },
    {
      "index": 53,
      "title": "பொய்யுணர்வு நீங்க",
      "body": "சின்னஞ்சிறிய மருங்கினில் சாத்திய செய்யபட்டும்,\nபென்னம் பெரிய முலையும், முத்தாரமும் பிச்சிமொய்த்த\nகன்னங்கரிய குழலும் கண் மூன்றும் கருத்தில் வைத்துத்\nதன்னந்தனி இருப்பார்க்கிது போலும் தவமில்லையே."
    },
    {
      "index": 54,
      "title": "கடன் தொல்லைகள் தீர",
      "body": "இல்லாமை சொல்லி ஒருவர் தம்பால்சென்று இழிவுபட்டு\nநில்லாமை நெஞ்சில் நினைகுவிரேல், நித்தம் நீடுதவம்\nகல்லாமை கற்ற கயவர்தம்பால் ஒரு காலத்திலும்\nசெல்லாமை வைத்த திரிபுரை பாதங்கள் சேர்மின்களே."
    },
    {
      "index": 55,
      "title": "விருப்பு வெறுப்பற்ற மோனநிலை எய்த",
      "body": "மின்னாயிரம் ஒரு மெய்வடிவாகி விளங்குகின்றது\nஅன்னாள்; அகமகிழ் ஆனந்தவல்லி; அருமறைக்கு\nமுன்னாய் நடுவெங்குமாய் முடிவாய முதல்வி தன்னை\nஉன்னாது ஒழியினும், உன்னினும் வேண்டுவது ஒன்றில்லையே."
    },
    {
      "index": 56,
      "title": "யாவரையும் வசீகரிக்கும் ஆற்றல் உண்டாக",
      "body": "ஒன்றாய் அரும்பிப் பலவாய் விரிந்து இவ்வுலகெங்குமாய்\nநின்றாள், அனைத்தையும் நீங்கி நிற்பாள் என்றன் நெஞ்சினுள்ளே\nபொன்றாது நின்று புரிகின்றவா; இப்பொருள் அறிவார்\nஅன்று ஆலிலையில் துயின்ற பெம்மானும் என்ஐயனுமே."
    },
    {
      "index": 57,
      "title": "வறுமை ஒழிய",
      "body": "ஐயன் அளந்தபடி இருநாழி கொண்டு அண்டமெல்லாம்\nஉய்ய அறம்செயும் உன்னையும் போற்றி ஒருவர்தம்பால்\nசெய்ய பசுந்தமிழ்ப் பாமாலையும் கொண்டு சென்றுபொய்யும்\nமெய்யும் இயம்ப வைத்தாய் இதுவோ உன்றன் மெய்யருளே."
    },
    {
      "index": 58,
      "title": "மனஅமைதி பெற",
      "body": "அருணாம் புயத்தும் என் சித்தாம் புயத்தும் அமர்ந்திருக்கும்\nதருணாம் புயமுலைத் தையல் நல்லாள், தகை சேர்நயனக்\nகருணாம் புயமும் வதனாம் புயமும் கராம்புயமும்,\nசரணாம் புயமும் அல்லால் கண்டிலேன் ஒருதஞ்சமுமே."
    },
    {
      "index": 59,
      "title": "பிள்ளைகள் நல்லவர்களாக வளர",
      "body": "தஞ்சம் பிறிதில்லை ஈதல்ல தென்றுன் தவநெறிக்கே\nநெஞ்சம் பயில நினைக்கின்றிலேன் ஒற்றை; நீள் சிலையும்\nஅஞ்சம்பும் இக்குஅலராக நின்றாய்; அறியார் எனினும்\nபஞ்சுஅஞ்சு மெல்லடியார் அடியார் பெற்ற பாலரையே."
    },
    {
      "index": 60,
      "title": "மெய்யுணர்வு பெற",
      "body": "பாலினும் சொல்இனியாய்! பனி மாமலர்ப்பாதம் வைக்க\nமாலினும் தேவர் வணங்க நின்றோன் கொன்றை வார்சடையின்\nமேலினும் கீழ்நின்று வேதங்கள் பாடும்மெய்ப் பீடம் ஒரு\nநாலினும் சாலநன்றோ அடியேன் முடை நாய்த்தலையே?"
    },{
      "index": 61,
      "title": "மாயையை வெல்ல",
      "body": "நாயேனையும் இங்கொரு பொருளாக நயந்துவந்து\nநீயே நினைவின்றி ஆண்டுகொண்டாய் நின்னை உள்ளவண்ணம்\nபேயேன் அறியும் அறிவுதந்தாய் என்ன பேறுபெற்றேன்?\nதாயே! மலைமகளே! செங்கண்மால் திருத்தங்கச்சியே."
    },
    {
      "index": 62,
      "title": "எத்தகைய அச்சமும் அகல",
      "body": "தங்கச்சிலை கொண்டு தானவர் முப்புரம் சாய்த்து, மத\nவெங்கண் கரியுரி போர்த்த செஞ்சேவகன் மெய்யடையக்\nகொங்கைக் குரும்பைக் குறியிட்ட நாயகி! கோகனகச்\nசெங்கைக் கரும்பும், மலரும் எப்போதும் என் சிந்தையதே."
    },
    {
      "index": 63,
      "title": "அறிவு தெளிவோடு இருக்க",
      "body": "தேறும்படி சில ஏதுவும் காட்டிமுன் செல்கதிக்குக்\nகூறும் பொருள் குன்றில்கொட்டும் தறி குறிக்கும்; சமயம்\nஆறும் தலைவி இவளாய் இருப்பது அறிந்திருந்தும்\nவேறும் சமயம் உண்டென்று கொண்டாடிய வீணருக்கே."
    },
    {
      "index": 64,
      "title": "பக்தி பெருக",
      "body": "வீணே பலிகவர் தெய்வங்கள் பால்சென்று மிக்க அன்பு\nபூணேன்; உனக்கு அன்பு பூண்டு கொண்டேன்; நின்புகழ்ச்சியன்றிப்\nபேணேன்; ஒருபொழுதும் திருமேனி பிரகாசமின்றிக்\nகாணேன் இருநிலமும் திசை நான்கும் ககனமுமே."
    },
    {
      "index": 65,
      "title": "மகப்பேறு அடைய",
      "body": "ககனமும், வானமும், புவனமும் காணவிற் காமன் அங்கம்\nதகனம்முன் செய்த தவப்பெருமாற்குத் தடக்கையும் செம்\nமுகனும் முந்நான்கிருமூன்றெனத் தோன்றிய மூதறிவின்\nமகனும் உண்டாயதன்றோ? வல்லி நீசெய்த வல்லபமே!"
    },
    {
      "index": 66,
      "title": "கவிஞராக",
      "body": "வல்லபம் ஒன்றறியேன்; சிறியேன் நின் மலரடிச்செம்\nபல்லவம் அல்லது பற்றொன்றிலேன் பசும் பொற்பொருப்பு\nவில்லவர் தம்முடன் வீற்றிருப்பாய்; வினையேன் தொடுத்த\nசொல் அவமாயினும் நின்திருநாமங்கள் தோத்திரமே."
    },
    {
      "index": 67,
      "title": "பகைவர்கள் அழிய",
      "body": "தோத்திரம் செய்து, தொழுது, மின்போலும் நின் தோற்றம்ஒரு\nமாத்திரைப் போதும் மனத்தில் வையாதவர் வண்மை, குலம்\nகோத்திரம், கல்வி, குணம்குன்றி நாளும் குடில்கள்தொறும்\nபாத்திரம் கொண்டு பலிக்குழலா நிற்பர் பாரெங்குமே."
    },
    {
      "index": 68,
      "title": "நிலம் வீடு போன்ற செல்வங்கள் பெருக",
      "body": "பாரும், புனலும், கனலும், வெங்காலும், படர்விசும்பும்,\nஊரும் முருகு சுவையொளி ஊறு ஒலி ஒன்றுபடச்\nசேரும் தலைவி, சிவகாமசுந்தரி சீரடிக்கே\nசாரும் தவமுடையார் படையாத தனமில்லையே."
    },
    {
      "index": 69,
      "title": "சகல சௌபாக்கியங்களும் அடைய",
      "body": "தனம்தரும்; கல்விதரும்; ஒருநாளும் தளர்வறியா\nமனம்தரும்; தெய்வ வடிவுந் தரும்; நெஞ்சில் வஞ்சமில்லா\nஇனம் தரும்; நல்லன எல்லாம் தரும்; அன்பர் என்பவர்க்கே\nகனம்தரும் பூங்குழலாள் அபிராமி கடைக்கண்களே."
    },
    {
      "index": 70,
      "title": "கலைகளில் சித்தி பெற",
      "body": "கண்களிக்கும்படி கண்டுகொண்டேன் கடம் பாடவியில்\nபண்களிக்கும் குரல் வீணையும் கையும் பயோதரமும்\nமண்களிக்கும் பச்சை வண்ணமும் ஆகி மதங்கர்குலப்\nபெண்களில் தோன்றிய எம்பெருமாட்டிதன் பேரழகே."
    },{
      "index": 71,
      "title": "மனக்குறைகள் தீர்ந்து மகிழ்ச்சி பெற",
      "body": "அழகுக்கு ஒருவரும் ஒவ்வாதவல்லி; அருமறைகள்\nபழகிச் சிவந்த பதாம் புயத்தாள்; பனி மாமதியின்\nகுழவித் திருமுடிக் கோமள யாமளைக் கொம்பிருக்க\nஇழவுற்று நின்றுநெஞ்சே இரங்கேல் உனக்கென் குறையே!"
    },
    {
      "index": 72,
      "title": "பிறவிப் பிணி தீர",
      "body": "என்குறை தீரநின்று ஏத்துகின்றேன்; இனி யான் பிறக்கின்\nநின்குறையே அன்றி யார்குறை காண்; இரு நீள்விசும்பின்\nமின்குறை காட்டி மெலிகின்ற நேரிடை மெல்லியலாய்?\nதன்குறை தீர எங்கோன் சடைமேல்வைத்த தாமரையே."
    },
    {
      "index": 73,
      "title": "குழந்தைப் பேறு உண்டாக",
      "body": "தாமம் கடம்பு; படைபஞ்சபாணம்; தனுக்கரும்பு;\nயாமம் வயிரவர் ஏத்தும் பொழுது; எமக்கென்று வைத்த\nசேமம் திருவடி; செங்கைகள் நான்கு; ஒளி செம்மையம்மை\nநாமம் திரிபுரை; ஒன்றோடு இரண்டு நயனங்களே."
    },
    {
      "index": 74,
      "title": "தொழிலில் மேன்மை அடைய",
      "body": "நயனங்கள் மூன்றுடை நாதனும், வேதமும், நாரணனும்\nஅயனும் பரவும் அபிராமவல்லி அடியிணையப்\nபயன்என்று கொண்டவர் பாவையர் ஆடவும், பாடவும் பொன்\nசயனம் பொருந்து தமனியக் காவினில் தங்குவரே."
    },
    {
      "index": 75,
      "title": "விதியை வெல்ல",
      "body": "தங்குவர் கற்பகத் தாருவின் நீழலில்; தாயரின்றி\nமங்குவர், மண்ணில் வழுவாப் பிறவியை; மால்வரையும்\nபொங்குவர் ஆழியும்! ஈரேழ்புவனமும் பூத்த உந்திக்\nகொங்கிவர் பூங்குழலாள் திருமேனி குறித்தவரே."
    },
    {
      "index": 76,
      "title": "தனக்கு உரிமையானதைப் பெற",
      "body": "குறித்தேன் மனத்தில் நின்கோலம் எல்லாம்; நின் குறிப்பறிந்து\nமறித்தேன் மறலி வருகின்ற நேர்வழி; வண்டுகிண்டி\nவெறித்தேன் அவிழ்கொன்றை வேணிப்பிரான் ஒருகூற்றை மெய்யில்\nபறித்தே குடிபுகுதும் பஞ்சபாண பயிரவியே."
    },
    {
      "index": 77,
      "title": "பகை அச்சம் நீங்க",
      "body": "பயிரவி, பஞ்சமி, பாசாங்குசை, பஞ்சபாணி, வஞ்சர்\nஉயிரவி உண்ணும் உயர்சண்டி, காளி ஒளிரும்கலா\nவயிரவி, மண்டலி, மாலினி, சூலி வராகியென்றே\nசெயிரவி நான்மறை சேர்திரு நாமங்கள் செப்புவரே."
    },
    {
      "index": 78,
      "title": "சகல செல்வங்களையும் அடைய",
      "body": "செப்பும், கனக கலசமும் போலும் திருமுலைமேல்\nஅப்பும் களப அபிராம வல்லி! அணிதரளக்\nகொப்பும், வயிரக் குழையும், விழியின் கொழுங்கடையும்\nதுப்பும் நிலவும் எழுதிவைத்தேன் என் துணைவிழிக்கே."
    },
    {
      "index": 79,
      "title": "கட்டுகளில் இருந்து விடுபட",
      "body": "விழிக்கே அருளுண்டு; அபிராம வல்லிக்கு வேதம்சொன்ன\nவழிக்கே வழிபட நெஞ்சுண்டு; எமக்கு அவ்வழி கிடக்கப்\nபழிக்கே சுழன்று வெம்பாவங்களே செய்து பாழ்நரகக்\nகுழிக்கே அழுந்தும் கயவர்தம் மோடென்ன கூட்டினியே."
    },
    {
      "index": 80,
      "title": "நிலையான மனமகிழ்ச்சி நிலைத்திட",
      "body": "கூட்டியவா! என்னைத் தன் னடியாரில் கொடியவினை\nஓட்டியவா! எண்கண் ஒடியவா! தன்னை உள்ளவண்ணம்\nகாட்டியவா! கண்ட கண்ணும் மனமும் களிக்கின்றவா!\nஆட்டியவா நடம் ஆடகத்தாமரை ஆரணங்கே."
    },{
      "index": 81,
      "title": "நன்னடத்தை உண்டாக",
      "body": "அணங்கே! அணங்குகள் நின் பரிவாரங்கள் ஆகையினால்\nவணங்கேன்; ஒருவரை வாழ்த்துகிலேன்; நெஞ்சில் வஞ்சகரோடு\nஇணங்கேன் எனதுஉனது என்று இருப்பார் சிலர் யாவரொடும்\nபிணங்கேன்; அறிவொன்றிலேன் எண்கண் நீவைத்த பேரளியே."
    },
    {
      "index": 82,
      "title": "மன ஒருமைப்பாடு அடைய",
      "body": "அளியார் கமலத்தில் ஆரணங்கே! அகிலாண்டமும் நின்\nஒளியாக நின்ற ஒளிர்திரு மேனியை உள்ளுதொறும்\nகளியாகி, அந்தக் கரணங்கள் விம்மிக், கரைபுரண்டு,\nவெளியாய்விடின், எங்ஙனே மறப்பேன் நின் விரகினையே."
    },
    {
      "index": 83,
      "title": "ஏவலர் பலர் உண்டாக",
      "body": "விரவும் புதுமலர் இட்டு நின் பாத விரைக்கமலம்\nஇரவும் பகலும் இறைஞ்சவல்லார், இமையோர் எவரும்\nபரவும் பதமும், அயிராவதமும், பகீரதியும்\nஉரவும் குலிசமும், கற்பகக் காவும் உடையவரே."
    },
    {
      "index": 84,
      "title": "தர்ம சங்கடங்கள் நீங்க",
      "body": "உடையாளை, ஒல்கு செம்பட்டு உடையாளை; ஒளிர்மதிச்செஞ்\nசடையாளை வஞ்சகர் நெஞ்சடையாளைத், தயங்கும் நுண்ணூல்\nஇடையாளை, எங்கள் பெம்மான் இடையாளை, இங்கு என்னை இனிப்\nபடையாளை, உங்களையும் படையாவண்ணம் பார்த்திருமே."
    },
    {
      "index": 85,
      "title": "துன்பங்கள் நீங்க",
      "body": "பார்க்கும் திசைதொறும் பாசாங்குசமும், பனிச்சிறைவண்டு\nஆர்க்கும் புதுமலர் ஐந்தும், கரும்பும் என் அல்லல்எல்லாம்\nதீர்க்கும் திரிபுரையாள் திருமேனியும் சிற்றிடையும்,\nவார்க்குங்கும முலையும், முலைமேல் முத்துமாலையுமே."
    },
    {
      "index": 86,
      "title": "ஆயுத பயம் நீங்க",
      "body": "மாலயன் தேட, மறைதேட, வானவர் தேட, நின்ற\nகாலையும், சூடகக் கையையும், கொண்டு, கதித்தகப்பு\nவேலை வெங்காலன் என்மேல் விடும்போது வெளிநில்கண்டாய்;\nபாலையும் தேனையும், பாகையும் போலும் பணிமொழியே."
    },
    {
      "index": 87,
      "title": "செயற்கரிய செய்து புகழ் பெற",
      "body": "மொழிக்கும், நினைவுக்கும் எட்டாத நின் திருமூர்த்தி என்றன்\nவிழிக்கும் வினைக்கும் வெளிநின்றதால்! விழியால் மதனை\nஅழிக்கும் தலைவர் அழியா விரதத்தை அண்டமெல்லாம்\nபழிக்கும் படியொரு பாகம் கொண்டாளும் பராபரையே."
    },
    {
      "index": 88,
      "title": "எப்போதும் அம்பிகை அருள் பெற",
      "body": "பரம் என்று உனை அடைந்தேன் தமியேனும்; உன்பத்தருக்குள்\nதரமன்று இவன்என்று தள்ளத்தகாது; தரியலர்தம்\nபுரம்அன்று எரியப் பொருப்புவில் வாங்கிய போதில் அயன்\nசிரம் ஒன்று செற்ற கையான் இடப்பாகம் சிறந்தவளே!"
    },
    {
      "index": 89,
      "title": "யோக சித்தி பெற",
      "body": "சிறக்கும் கமலத் திருவே! நின்சேவடி சென்னிவைக்கத்\nதுறக்கம் தரும், நின் துணைவரும் நீயும் துரியம் அற்ற\nஉறக்கம் தரவந்து உடம்போடு உயிர்உற வற்றறிவு\nமறக்கும் பொழுதென் முன்னே வரல்வேண்டும் வருந்தியுமே."
    },
    {
      "index": 90,
      "title": "கணவன் மனைவி கருத்து வேற்றுமை நீங்க",
      "body": "வருந்தா வகைஎன்மனத் தாமரையினில் வந்துபுகுந்து\nஇருந்தாள் பழைய இருப்பிடமாக இனி எனக்குப்\nபொருந்தாது ஒருபொருள் இல்லை; விண்மேவும் புலவருக்கு\nவிருந்தாக, வேலை மருந்தானதை நல்கும் மெல்லியலே."
    },
    {
      "index": 91,
      "title": "அரசாங்கச் செயலில் வெற்றி பெற",
      "body": "மெல்லிய நுண்ணிடை மின் அனையாளை, விரிசடையோன்\nபுல்லிய மென்முலை பொன் அனையாளைப் புகழ்ந்து மறை\nசொல்லிய வண்ணம் தொழுமடி யாரைத் தொழுமவர்க்குப்\nபல்லியம் ஆர்த்தெழ வெண்பகடு ஊரும் பதம்தருமே."
    },
    {
      "index": 92,
      "title": "மனநிலை பக்குவமடைய",
      "body": "பதத்தே உருகி, நின்பாதத்திலே மனம்பற்றி, உன்றன்\nஇதத்தே ஒழுக அடிமைகொண்டாய்; இனியான் ஒருவர்\nமதத்தே மதிமயங்கேன்; அவர் போன வழியும் செல்லேன்;\nமுதல்தேவர் மூவரும், யாவரும் போற்றும் முகிழ்நகையே."
    },
    {
      "index": 93,
      "title": "உள்ளத்தில் ஒளி உண்டாக",
      "body": "நகையே இஃதிந்த ஞாலம் எல்லாம்பெற்ற நாயகிக்கு\nமுகையே முகிழ்முலை; மானே முதுகண்; முடிவில் அந்த\nவகையே பிறவியும் வம்பே மலைமகள் என்பது; நாம்\nமிகையே இவள்தன் தகைமையை நாடி விரும்புவதே."
    },
    {
      "index": 94,
      "title": "மனநிலை தூய்மையாக",
      "body": "விரும்பித் தொழும் அடியார், விழிநீர்மல்கி மெய்புளகம்\nஅரும்பித், ததும்பிய ஆனந்தமாகி; அறிவிழந்து,\nசுரும்பிற் களித்து மொழி தடுமாறி, முன் சொன்னஎல்லாம்\nதரும்பித்தர் ஆவரென்றால், அபிராமி சமயம்நன்றே."
    },
    {
      "index": 95,
      "title": "தூய மனநிலை பெற",
      "body": "நன்றே வருகினும், தீதே விளைகினும், நான் அறிவது\nஒன்றேயும் இல்லை; உனக்கே பரம் எனக்கு உள்ள எல்லாம்\nஅன்றே உனதென்று அளித்து விட்டேன்; அழியாத குணக்\nகுன்றே! அருட்கடலே! இமவான் பெற்ற கோமளமே!"
    },
    {
      "index": 96,
      "title": "எங்கும் தலைமையும் புகழும் பெற",
      "body": "கோமள வல்லியை அல்லியந் தாமரைக்கோயில் வைகும்\nயாமள வல்லியை, ஏதம் இலாளை, எழுதரிய\nசாமள மேனிச் சகலகலா மயில் தன்னைத் தம்மால்\nஆமளவும் தொழுவார் எழுபாருக்கும் ஆதிபரே."
    },
    {
      "index": 97,
      "title": "புகழும் அறமும் வளர",
      "body": "ஆதித்தன், அம்புலி, அங்கி, குபேரன், அமரர்தங்கோன்\nபோதிற் பிரமன், புராரி, முராரி, பொதியமுனி,\nகாதிப் பொருபடைக் கந்தன், கணபதி, காமன் முதல்\nசாதித்த புண்ணியர் எண்ணிலர் போற்றுவர் தையலையே."
    },
    {
      "index": 98,
      "title": "வஞ்சகர் செயல்களிலிருந்து பாதுகாப்பு பெற",
      "body": "தைவந்து நின் அடித்தாமரை சூடிய சங்கரற்குக்\nகைவந்த தீயும், தலைவந்த ஆறும் கரந்ததெங்கே?\nமெய்வந்த நெஞ்சின் அல்லால் ஒருகாலும் விரகர்தங்கள்\nபொய்வந்த நெஞ்சில் புகலறியா மடப் பூங்குயிலே."
    },
    {
      "index": 99,
      "title": "அருள் உணர்வு வளர",
      "body": "குயிலாய் இருக்கும் கடம்பாட வியிடை; கோலவியன்\nமயிலாய் இருக்கும் இமயாசலத் திடை; வந்துதித்த\nவெயிலாய் இருக்கும் விசும்பில்; கமலத்தின் மீதன்னமாம்\nகயிலாயருக்கு அன்று இமவான் அளித்த கனங்குழையே."
    },
    {
      "index": 100,
      "title": "அம்பிகையை மனத்தில் காண",
      "body": "குழையைத் தழுவிய கொன்றையந் தார் கமழ் கொங்கைவல்லி\nகழையைப் பொருத திருநெடுந் தோளும், கரும்புவில்லும்\nவிழையப் பொருதிறல் வேரியம் பாணமும்; வெண்ணகையும்,\nஉழையைப் பொருக்கண்ணும், நெஞ்சில் எப்போதும் உதிக்கின்றனவே."
    },
    {
      "index": 101,
      "title": "நூற்பயன்",
      "body": "ஆத்தாளை, எங்கள் அபிராமவல்லியை, அண்டமெல்லாம்\nபூத்தாளை, மாதுளம் பூநிறத்தாளை, புவிஅடங்கக்\nகாத்தாளை அங்குச பாசாங் குசமும் கரும்பும்அங்கை\nசேர்த்தாளை, முக்கண்ணியைத் தொழுவார்க்கு ஒரு தீங்கில்லையே!"}
  ]
}


செழுக்கமலத் திரளனநின்
 சேவடி சேர்ந்தமைந்த
பழுத்தமனத் தடியருடன்
  போயினர்யான் பாவியேன்
புழுக்கணுடைப் புன்குரம்பைப்
  பொல்லாக்கல்வி ஞானமிலா
அழுக்குமனத் தடியேன்
  உடையாய்உன் அடைக்கலமே. 1  
  
வெறுப்பனவே செய்யும் என்சிறு
  மையைநின் பெருமையினால்
பொறுப்பவனே அராப் பூண்பவ
  னேபொங்கு கங்கைசடைச்
செறுப்பவனே நின்திருவரு
  ளால்என் பிறவியைவேர்
அறுப்பவனே உடை யாய்அடி
  யேன்உன் அடைக்கலமே. 2  
  
பெரும்பெருமான்என் பிறவியை
  வேரறுத்துப் பெரும்பிச்சுத்
தரும்பெருமான் சதுரப்பெரு
  மான் என் மனத்தினுள்ளே
வரும்பெருமான் மலரோன் நெடு
  மாலறியாமல் நின்ற
அரும்பெருமான் உடை யாய்அடி
  யேன்உன் அடைக்கலமே. 3  
  
பொழிகின்ற துன்பப் புயல்வெள்
  ளத்தில்நின் கழற்புணைகொண்
டிழிகின்ற அன்பர்கள் ஏறினர்
  வான்யான் இடர்க்கடல்வாய்ச்
சுழிசென்று மாதர்த் திரைபொரக்
  காமச் சுறவெறிய
அழிகின்ற னன்உடை யாய்அடி
  யேன்உன் அடைக்கலமே. 4  
  
சுருள்புரி கூழையர் சூழலிற்
  பட்டுன் திறம்மறந்திங்கு
இருள்புரி யாக்கையிலே கிடந்
  தெய்த்தனன் மைத்தடங்கண்
வெருள்புரி மான்அன்ன நோக்கிதன்
  பங்கவிண் ணோர்பெருமான்
அருள்புரி யாய்உடை யாய்அடி
  யேன்உன் அடைக்கலமே. 5  
  
மாழைமைப் பாவிய கண்ணியர்
  வன்மத் திடவுடைந்து
தாழியைப் பாவு தயிர்போல்
  தளர்ந்தேன் தடமலர்த்தாள்
வாழியெப் போதுவந் தெந்நாள்
  வணங்குவன் வல்வினையேன்
ஆழியப் பாவுடை யாய்அடி
  யேன்உன் அடைக்கலமே. 6  
  
மின்கணினார் நுடங்கும் இடையார்
  வெகுளிவலையில் அகப்பட்டுப்
புன்கண னாய்ப்புரள் வேனைப்
  புரளாமற் புகுந்தருளி
என்கணி லேஅமு தூறித்
  தித்தித்தென் பிழைக்கிரங்கும்
அங்கண னேஉடை யாய்அடி
  யேன்உன் அடைக்கலமே. 7  
  
மாவடு வகிரன்ன கண்ணிபங்
  காநின் மலரடிக்கே
கூவிடு வாய்கும்பிக் கேயிடு
  வாய்நின் குறிப்பறியேன்
பாவிடையாடு குழல்போற்
  கரந்து பரந்ததுள்ளம்
ஆகெடு வேன்உடை யாய்அடி
  யேன்உன் அடைக்கலமே. 8  
  
பிறிவறி யாஅன்பர் நின்னருட்
  பெய்கழல் தாளிணைக்கீழ்
மறிவறி யாச்செல்வம் வந்துபெற்
  றார் உன்னை வந்திப்பதோர்
நெறியறி யேன்நின்னை யேஅறி
  யேன்நின்னையே அறியும்
அறிவறி யேன்உடை யாய்அடி
    யேன்உன் அடைக்கலமே. 9  
    
வழங்குகின் றாய்க்குன் அருளார்
  அமுதத்தை வாரிக்கொண்டு
விழுங்குகின் றேன்விக்கி  னேன்வினை
  யேன்என் விதியின்மையால்
தழங்கருந் தேனன்ன தண்ணீர்
  பருகத்தந் துய்யக்கொள்ளாய்
அழுங்குகின் றேன்உடை யாய்அடி
  யேன்உன் அடைக்கலமே. 10

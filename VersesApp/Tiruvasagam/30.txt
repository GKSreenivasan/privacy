பிணக்கிலாத பெருந்துறைப்பெரு
  மான் உன்நாமங்கள் பேசுவார்க்
கிணக்கிலாததோர் இன்ப மேவருந்
  துன்ப மேதுடைத் தெம்பிரான்
உணக்கிலாததோர் வித்துமேல்விளை
  யாமல் என்வினை ஒத்தபின்
கணக்கி லாத்திருக்கோலம் நீவந்து
  காட்டினாய் கழுக்குன்றிலே. 1  
  
பிட்டு நேர்பட மண் சுமந்த
  பெருந்துறைப்பெரும் பித்தனே
சட்டநேர்பட வந்திலாத
  சழக்கனேன் உனைச் சார்ந்திலேன்
சிட்டனே சிவலோகனேசிறு
  நாயினுங்கடையாய வெங்
கட்டனேனையும் ஆட்கொள்வான்வந்து
  காட்டினாய் கழுக்குன்றிலே. 2  
  
மலங்கினேன் கண்ணின்நீரை மாற்றி
  மலங்கெடுத்த பெருந்துறை
விலங்கினேன் வினைக்கேடனேன் இனி
  மேல் விளைவதறிந்திலேன்
இலங்குகின்றநின்சேவடிகள்
  இரண்டும் வைப்பிடமின்றியே
கலங்கினேன் கலங்காமலேவந்து
  காட்டினாய் கழுக்குன்றிலே. 3  
  
பூணொணாததொரன்பு பூண்டு
  பொருந்திநாள்தொறும் போற்ற வும்
நாணொணாததொர்நாணம் எய்தி
  நடுக்கடலுள் அழுந்திநான்
பேணொணாதபெருந்துறைப்பெருந்
  தோணிபற்றியுகைத்தலுங்
காணொணாத்திருக்கோலம் நீவந்து
  காட்டினாய் கழுக்குன்றிலே. 4  
  
கோலமேனிவராக மேகுணமாம்
  பெருந்துறைக்கொண்டலே
சீலமேதும் அறிந்திலாத என்
  சிந்தை வைத்த சிகாமணி
ஞாலமேகரியாக நானுனை
  நச்சி நச்சிட வந்திடுங்
காலமேஉனை ஓதநீ வந்து
  காட்டினாய் கழுக்குன்றிலே. 5  
  
பேதம் இல்லதோர் கற்பளித்த
  பெருந்துறைப் பெருவெள்ளமே
ஏதமேபல பேசநீஎனை
  ஏதிலார் முனம் என்செய்தாய்
சாதல் சாதல்பொல் லாமையற்ற
  தனிச்சரண் சரணாமெனக்
காதலால் உனைஓதநீ வந்து
  காட்டினாய் கழுக்குன்றிலே. 6  
  
இயக்கி மாரறு பத்து நால்வரை
  எண்குணம்செய்த ஈசனே
மயக்க மாயதொர் மும்மலப்பழ
  வல்வினைக்குள் அழுந்தவும்
துயக்கறுத்தெனை ஆண்டுகொண்டு நின்
  தூய்மலர்க்கழல் தந்தெனைக்
கயக்க வைத்தடி யார்முனேவந்து
  காட்டினாய் கழுக்குன்றிலே. 7

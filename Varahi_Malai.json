{
  "title": "ஸ்ரீ வாராஹி மாலை",
  "description": "நூலை இயற்றியவர் வீரை கவிராச பண்டிதர்",
  "key": "வாராஹி_மாலை",
  "image": "https://gksreenivasan.github.io/privacy/Varahi.jpeg",
  "verses": [
    {
      "index": 1,
      "title": "வசீகரணம்",
      "body": "இருகுழை கோமளம் தாள் புஷ்பராகம் இரண்டுகண்ணும்\nகுருமணி நீலம் கை கோமேதகம் நகம் கூர்வயிரம்\nதிருநகை முத்துக் கனிவாய் பவளம் சிறந்தவல்லி\nமரகத நாமம் திருமேனியும் பச்சை மாணிக்கமே"
    },
    {
      "index": 2,
      "title": "காட்சி",
      "body": "தோராத வட்டம் முக்கோணம் ஷட்கோணம் துலங்கு வட்டத்து\nஈராறிதழ் இட்டு ரீங்காரம் உள்ளிட்டது நடுவே\nஆராதனைசெய்து அருச்சித்துப் பூஜித்தடி பணிந்தால்\nவாராதிராள் அல்ல வோலைஞான வாராஹியுமே"
    },
    {
      "index": 3,
      "title": "பகை தடுப்பு",
      "body": "மெய்ச்சிறந்தாற் பணியார் மனம் காயம் மிகவெகுண்டு\nகைச்சிரத் தேந்திப் புலால்நிணம் நாறக் கடித்துதறி\nவச்சிரத் தந்த முகப் பணியாற் குத்தி வாய்கடித்துப்\nபச்சிரத் தம்குடிப்பாளே வாராஹி பகைஞரையே"
    },
    {
      "index": 4,
      "title": "மயக்கு",
      "body": "படிக்கும் பெரும்புகழ்ப் பஞ்சமி அன்பர் பகைஞர்தமை\nஅடிக்கும் இரும்புத் தடிகொண்டு பேய்கள் அவர்குருதி\nகுடிக்கும் குடர்கொண்டு தோள்மாலை இட்டுக் குலாவிமன்றில்\nநடிக்கும் வாராஹி பதினா லுலகம் நடுங்கிடவே"
    },
    {
      "index": 5,
      "title": "வெற்றி ஈர்ப்பு",
      "body": "நடுங்கா வகைஅன்பர் நெஞ்சினிற் புக்கவர் நண்ணலரைக்\nகொடும்காளி உண்ணக் கொடுக்கும் குருதிகள் கொப்பளித் திட்\nடிடும்பாரக் கொங்கையின் மீதே இரத்தத் திலகம்இடும்\nதொடும்கார் மனோன்மணி வாராஹி நீலி தொழில் இதுவே"
    },
    {
      "index": 6,
      "title": "உச்சாடனம்",
      "body": "வேய்க்குலம் அன்னதிண்தோளாள் வாராஹிதன் மெய்யன்பரை\nநோய்க்குலம் என்ன இடும்பை செய்வார்தலை நொய்தழித்துப்\nபேய்க்குலம் உண்ணப் பலிகொண்டு போட்டுப் பிணக்குடரை\nநாய்க்குலம் கௌவக் கொடுப்பாள் வாராஹிஎன் நாரணியே"
    },
    {
      "index": 7,
      "title": "எதிர்ப்புக் கட்டு",
      "body": "நாசப்படுவர் நடுங்கப்படுவர் நமன் கயிற்றால்\nவீசப்படுவர் வினையும் படுவர்இம் மேதினியோர்\nஏசப்படுவர் இழுக்கும் படுவர்என ஏழை நெஞ்சே\nவாசப் புதுமலர்த் தேனாள் வாராஹியை வாழ்த்திலரே"
    },
    {
      "index": 8,
      "title": "பெரு வச்யம்",
      "body": "வாலை புவனை திரிபுரை மூன்றும் இவ் வையகத்திற்\nகாலையும் மாலையும் உச்சியும் ஆகஎக் காலத்துமே\nஆலயம் எய்தி வாராஹிதன் பாதத்தை அன்பில் உன்னி\nமாலயன் தேவர் முதலான பேர்களும் வாழ்த்துவரே"
    },
    {
      "index": 9,
      "title": "பகைமுடிப்பு",
      "body": "வருத்திப் பகைத்தீர் என்னோடறியாமல்முன் வானவர்க்காச்\nசிரித்துப் புரம் எரித்தோன் வாம பாகத்துத் தேவி எங்கள்\nகருத்திற் பயிலும் வாராஹிஎன் பஞ்சமி கண்சிவந்தாற்\nபருத்தி பொதிக்கிட்ட தீப்பொறி காணும் பகைத்தவர்க்கே"
    },
    {
      "index": 10,
      "title": "வாக்கு வெற்றி",
      "body": "பாப்பட்ட செந்தமிழ்ப் பாவாணர் நின்மலர்ப் பாதம் தன்னிற்\nபூப்பட்டதும் பொறிபட்டதோ ? நின்னை யேபுகழ்ந்து\nகூப்பிட்ட துன்செவி கேட்கிலையோ ? அண்ட கோளமட்டும்\nதீப்பட்ட தோ ? பட்டதோ நிந்தை யாளர்தெரு எங்குமே"
    },
    {
      "index": 11,
      "title": "தேவி வருகை",
      "body": "எங்கும் எரியக் கிரிகள் பொடிபட எம்பகைஞர்\nஅங்கம் பிளந்திட விண்மன் கிழிந்திட ஆர்த்தெழுந்து\nபொங்கும் கடல்கள் சுவறிடச் சூலத்தைப் போகவிட்டுச்\nசிங்கத்தின் மீது வருவாள் வாராஹி சிவசக்தியே"
    },
    {
      "index": 12,
      "title": "ஆத்ம பூஜை",
      "body": "சக்தி கவுரி மஹமாயி ஆயிஎன் சத்துருவைக்\nகுத்தி இரணக் குடரைப் பிடுங்கிக் குலாவிநின்றே\nஇத்திசை எங்கும் நடுங்கக் கிரிகள் இடிபடவே\nநித்தம் நடித்து வருவாள் வாராஹிஎன் நெஞ்சகத்தே"
    },
    {
      "index": 13,
      "title": "தேவி தாபனம்",
      "body": "நெஞ்சகம் தன்னில் நிறைந்திருக் கின்றவன் நிர்க்குணத்தி\nநஞ்சணி கண்டத்தி நாரா யணிதனை நம்புதற்கு\nவஞ்சனை பண்ணி மதியாத பேரைவாழ் நாளை உண்ணக்\nகொஞ்சி நடந்து வருவாள் வாராஹி குலதெய்வமே"
    },
    {
      "index": 14,
      "title": "மந்திர பூஜை",
      "body": "மதுமாம்ஸம்தனைத் தின்பாள் இவள்என்று மாமறையோர்\nஅதுவே உதாஸினம் செய்திடுவார் அந்த அற்பர்கள்தம்\nகதிர்வாய் அடைத்திட உள்ளம் கலங்கக் கடித்தடித்து\nவிதிர் நாளில் வெட்டி எறிவாள் வாராஹிஎன் மெய்த்தெய்வமே"
    },
    {
      "index": 15,
      "title": "வாராஹி அமர்தல்",
      "body": "ஐயும் கிலியும் எனத் தொண்டர் போற்ற அரியபச்சை\nமெய்யும் கருணை வழிந்தோடுகின்ற விழியு(ம்) மலர்க்\nகையும் பிரம்பும் கபாலமும் சூலமும் கண்எதிரே\nவையம் துதிக்க வருவாள் வாராஹி மலர்க்கொடியே"
    },
    {
      "index": 16,
      "title": "வரம் பொழிதல்",
      "body": "தாளும் மனமும் தலையும் குலையத் தரியலர்கள்\nமாளும் படிக்கு வரம்தருவாய்: உன்னை வாழ்த்தும் அன்பர்\nகோளும் பகையும் குறியார்கள் வெற்றி குறித்த சங்கும்\nவாளும் கடகமும் சூலமும் ஏந்தி வரும் துணையே"
    },
    {
      "index": 17,
      "title": "வாழ்த்துதல்",
      "body": "வருந்துணை என்று வாராஹி என்றன்னையை வாழ்த்திநிதம்\nபொருந்தும் தகைமையைப் பூணா தவர் புலால்உடலைப்\nபருந்தும் கழுகும்வெம் பூதமும் வெய்ய பிசாசுகளும்\nவிருந்துண்ணப் பட்டுக் கிடப்பர்கண்டீர் உடல் வேறுபட்டே"
    },
    {
      "index": 18,
      "title": "நன்னீர் வழங்கல்",
      "body": "வேறாக்கும் நெஞ்சும் வினையும் வெவ்வேறு வெகுண்டுடலம்\nகூறாக்கும் நெஞ்சத்திற் செந்நிறம் ஆன குருதிபொங்கச்\nசேறாக்கும் குங்குமக் கொங்கையிற் பூசும் திலகம் இடும்\nமாறாக்கும் நேமிப் படையாள் தலைவணங்கா தவர்க்கே"
    },
    {
      "index": 19,
      "title": "புனித நீர் அருந்துதல்",
      "body": "பாடகச் சீறடிப் பஞ்சமி அன்பர் பகைஞர்தமை\nஓடவிட் டேகை உலக்கைகொண் டெற்றி உதிரம் எல்லாம்\nகோடகத் திட்டு வடித்தெடுத் தூற்றிக் குடிக்கும் எங்கள்\nஆடகக் கும்ப இணைக் கொங்கயாள் எங்கள் அம்பிகையே"
    },
    {
      "index": 20,
      "title": "மலர் வழிபாடு",
      "body": "தாமக் குழலும் குழையும் பொன் ஓலையும் தாமரைப்பூஞ்\nசேமக் கழலும் துதிக்கவந் தோர்க்கு ஜெகம்அதனில்\nவாமக் கரள களத்தம்மை ஆதி வாராஹிவந்து\nதீமைப் பவத்தைக் கெடுத்தாண்டு கொள்வாள் சிவசக்தியே"
    },
    {
      "index": 21,
      "title": "தேவி சன்னிதானம்",
      "body": "ஆராகிலும் நமக்கேவினை செய்யின் அவர்உடலும்\nகூராகும் வாளுக் கிரைஇடுவாள் கொன்றை வேணிஅரன்\nசீரார் மகுடத் தடிஇணை சேர்க்கும் திரிபுரையாள்\nவாராஹி வந்து குடிஇருந்தாள் என்னை வாழ்விக்கவே"
    },
    {
      "index": 22,
      "title": "தேவி துதி மாலை",
      "body": "தரிப்பாள் கலப்பை என்அம்மை வாராஹிஎன் சத்துருவைப்\nபொரிப்பாள் பொறிஎழச் செந்தீயில் இட்டு பொரிந் ததலை\nநெரிப்பாள் தலைமண்டை மூளையைத் தின்றுபின் நெட்டுடலை\nஉரிப்பாள் படுக்க விரிப்பாள்சுக்காக உலர்த்துவளே"
    },
    {
      "index": 23,
      "title": "புகழ்சொற் பாமாலை",
      "body": "ஊரா கிலும்உடன் நாடா கிலும்அவர்க் குற்றவரோடு\nயாரா கிலும்நமக் காற்றுவரோ ? அடல் ஆழி உண்டு\nகாரார் கருத்த உலக்கையும் உண்டு கலப்பை உண்டு\nவாராஹி என்னும்மெய்ச் சண்டப் ப்ரசண்ட வடிவிஉண்டே"
    },
    {
      "index": 24,
      "title": "படைக்கள வாழ்த்து",
      "body": "உலக்கை கலப்பை ஓளிவிடு வாள்கட காழிசங்கம்\nவலக்கை இடக்கையில் வைத்த வாராஹிஎன் மாற்றலர்கள்\nஇலக்கம் இல்லாத எழிற்பெரும் சேனை எதிர்வரினும்\nவிலக்கவல்லாள் ஒரு மெல்லிதன் பாதம் விரும்புகவே"
    },
    {
      "index": 25,
      "title": "பதமலர் வாழ்த்து",
      "body": "தஞ்சம்உன் பாதம் சரணா கதிஎன்று சார்ந்தவர்மேல்\nவஞ்சனை பில்லி கொடிதேவல் சூனியம் வைத்தவரை\nநெஞ்சம் பிளந்து நிணக்குடல் வாங்கி நெருப்பினிலிட்(டு)\nஅஞ்சக் கரங்கொண் டறுப்பாள் திரிபுரை ஆனந்தியே"
    },
    {
      "index": 26,
      "title": "படை நேமி வாழ்த்து",
      "body": "அலைபட்டு நெஞ்சம் அலைந்துயிர் சோர அலகைக் கையால்\nகொலைபட் டுலகம் கழுகுகள் சூழக் குருதி பொங்கித்\nதலைகெட்டவயவம் வேறாய்ப் பதைப்புற்றுச் சாவர்கண்டீர்\nநிலைபெற்ற நேமிப் படையாள் தனைநினை யாதவரே"
    },
    {
      "index": 27,
      "title": "அடியார் வாழ்த்து",
      "body": "சிந்தை தெளிந்துனை வாழ்த்திப் பணிந்து தினம்துதித்தே\nஅந்தி பகல்உன்னை அர்ச்சித்தபேரை அசிங்கியமாய்\nநிந்தனை பண்ணி மதியாத உலுத்தர் நிணம் அருந்திப்\nபுந்தி மகிழ்ந்து வருவாய் வாராஹிநற் பொற்கொடியே"
    },
    {
      "index": 28,
      "title": "திருப்படை வந்தம்",
      "body": "பொருப்புக்கு மாறுசெய் ஆழியும் தோடும் பொருப்பைவென்ற\nமருப்புக்கு நேர்சொலும் கொங்கையும் மேனியும் வாழ்த்தும் என(து)\nஇருப்புக் கடிய மனதிற் குடிகொண்டு எதிர்த்தவரை\nநெருப்புக்கு வால்எனக் கொல்வாய் வாராஹிஎன் நிர்க்குணியே"
    },
    {
      "index": 29,
      "title": "பாதமலர் வந்தனம்",
      "body": "தேறிட்ட நின்மலர்ப் பாதார விந்தத்தைச் சிந்தை செய்து\nநீறிட் டவர்க்கு வினைவரு மோ ? நின் அடியவர்பால்\nமாரிட் டவர்தமை வாள்ஆயுதம் கொண்டு வாட்டிஇரு\nகூறிட் டெறிய வருவாய் வாராஹி குலதெய்வமே"
    },
    {
      "index": 30,
      "title": "ஸித்தி வந்தனம்",
      "body": "நரிபரி ஆக்கிய சம்புவின் பாகத்தை நண்ணியமான்\nஅரிஅயன் போற்றும் அபிராமி தன்அடி யார்க்கு முன்னே\nஸரியாக நின்று தருக்கம்செய் மூடர் தலையை வெட்டி\nஎரியாய் எரித்து விடுவாள் வாராஹி எனும் தெய்வமே"
    },
    {
      "index": 31,
      "title": "நவகோண வந்தனம்",
      "body": "வீற்றிருப்பாள்நவ கோணத்திலேநம்மை வேண்டும் என்று\nகாத்திருப்பாள்கலி வந்தணுகாமல்என் கண்கலக்கம்\nபார்த்திருப்பாள் அல்லள் எங்கேஎன்றங்குச பாசம் கையில்\nகோத்திருப்பாள் இவளே என்னை ஆளும் குலதெய்வமே"
    },
    {
      "index": 32,
      "title": "நிறைமங்கலம்",
      "body": "சிவஞான போதகி செங்கைக் கபாலி திகம்பரிநல்\nதவம்ஆரும் மெய்யன்பர்க் கேஇடர் சூழும் தரியலரை\nஅவமானம் செய்யக் கணங்களை ஏவும்அகோரி இங்கு\nநலமாக வந்தெனைக் காக்கும் திரிபுரை நாயகியே"
    }
  ]
}